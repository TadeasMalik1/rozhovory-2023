<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="css/seejan.css">
    <title>Rozhovor</title>
</head>
<body>
    <div class="rozhovor">
        <div class="uvod">
            <img src="img/seejan1.jpg" alt="">
            <div>
                <h1>Cesta do Vietnamu</h1>
                <p>Rozhodl jsem se pozvat si na rozhovor jednoho z mých příbuzných, který se ve svých dvaadvaceti letech rozhodl opustit teplo domova a vyrazil na cestu za neznámým. Společně se třemi společníky z Česka i Slovenska, které do té doby pořádně neznal se rozhodl strávit měsíc života v exotické zemi – Vietnamu. Bez zkušeností s cestováním si koupili ty nejlevnější letenky a vyrazili na letiště.
                    Dnes mu je 28 a na tuto cestu často rád vzpomíná, sám se poté do Vietnamu ještě několikrát vrátil, dokonce tam rok žil. V  rozhovoru popisuje mnohahodinovou cestu a také problémy, kterým na ní čelil. Také mluví o tom, jaký kulturní šok ve Vietnamu zažil.
                </p>
            </div>
        </div>
        <div class="otazky">
            <h2>Co tě vedlo k tomu, že ses na tuto cestu vydal?</h2> 
            <p>V té době jsem se živil hraním online pokeru a byl jsem aktivním členem jednoho internetového fóra které se zaměřovalo na hraní pokeru. Zde někdo navrhl myšlenku, že by se chtěl někam vydat v létě na měsíc, pronajmout si vilu u moře a zdokonalovat se ve hře. Nakonec jsme po delší diskusi vytvořili čtveřici, a začali jsme hledat, kam bychom mohli jet. Nemohli jsme tehdy najít ubytování u moře v Evropě, které by nestálo velkou sumu. Byli jsme nezkušení cestovatelé, tak to možná bylo tím.</p>

            <h2>Proč ses rozhodl navštívit zrovna Vietnam?</h2>
            <p>Tehdy jednoho ze čtveřice kontaktoval jeho známý s tím, že se přestěhoval do Vietamu, má tam partnerku a že pokud bychom chtěli, mohli bychom přiletět na měsíc tam. Letenka je sice drahá, ale životní náklady na místě jsou mnohem nižší a bylo by mnohem zajímavější navštívit takovou zemi, než strávit měsíc někde v Evropě.</p>

            <h2>S kým ses tam vydal a kolik ti tehdy bylo?</h2>
            <p>Tehdy mi bylo dvacet dva let, s těmi třemi lidmi jsem se vůbec neznal, pouze přes chat. Byli to dva Češi a jeden Slovák, ten byl nejstarší, bylo mu kolem třiceti. Jednomu Čechovi bylo stejně jako mně a poslednímu bylo devatenáct. Setkali jsme se poprvé až v Praze na nádraží a na letišti.</p>

            <h2>Jak probíhala cesta? Jakými prostředky jsi jel? Stalo se po cestě něco, co stojí za zmínku?</h2>
            <p>Cesta byla krušná, dá se říct, že se mi lepila smůla na paty. Protože toho o cestování nikdo z nás moc nevěděl, letenky jsme šli koupit na SkyScanner, kde jsme vybrali úplně ty nejlevnější letenky. Jednalo se o let s několika dlouhými přestupy. Nejdříve jsme letěli do Paříže, poté do Šanghaje a ze Šanghaje do Ho Či Minova města, kde jsme měli již pouze vnitrostátní let do města Nha Trang. Cesta dohromady trvala možná padesát hodin.
                Cestoval jsem se dvěma kufry, velkým a malým. V Praze cestou na letiště se mi menším kufříkem povedlo přejet psí hovínko, čehož jsem si nevšiml.  Potom jsem v autobuse na letiště postavil malý kufr na velký, tím pádem jsem na letišti na záchodě oba kufry ještě před odletem čistil.
                Pokračování cesty bylo dost stresující, protože jak jsem již říkal, nikdo z nás toho o cestování moc nevěděl, letenky jsme ještě myslím kupovali každý zvlášť, takže kluci seděli blízko sebe a já jsem byl na druhém konci letadla.
                Když jsme pak doletěli nad Šanghaj, tak letadlo nepřistálo, ale 2 hodiny kroužilo nad městem. Když jsme konečně přistáli, asi hodinu a půl jsme strávili zavření v letadle. Poté jsme se náhodou dozvěděli, že jsme na jiném letišti, než jsme měli přistát, ale nacházíme se na druhém konci města kvůli dopravní zácpě. Poté nás autobusem převáželi. Díky tomu, jak dlouhý přestup jsme měli, nám další letadlo neuletělo a přestup jsme zvládli.
                Doletěli jsme do Vietnamu, do Ho Či Minova města a čekal nás poslední krátký let. Zde však nastal problém. Náš let totiž nebyl na žádné tabuli napsaný. Říkali jsme si tedy, že má asi zpoždění. Já jsem měl hlad, tak jsem se vydal po letišti najít místo, kde bych se mohl najíst. Když jsem si začal objednávat, volal mi kamarád, že se šli zeptat a dozvěděli se, že všichni cestující jsou již v letadle, mé tři společníky tam na poslední chvíli pustili, a já mám utíkat taky. Což jsem udělal, ale do letadla mě již nepustili. A tak jsem zmeškal let.
                Byl jsem hrozně unavený, několik dní jsem nespal. K tomu jsem měl snad poslední procento baterky v mobilu. Na nějaké přepážce na letišti jsem si tedy půjčil tužku a papír a opsal si číslo na toho Čecha, který ve Vietnamu žil. Potom jsem si od nějaké ženy půjčil mobilní telefon a zavolal mu. Následně jsem si také na papír opsal i jeho adresu, protože jsme zatím neměli vybrané žádné ubytování.
                Nejbližší let byl asi za šest hodin a já byl hrozně unavený. Pamatuji si, že jsem pil litry vody, abych se udržel vzhůru chozením na záchod. Nemohl jsem si totiž dovolit usnout a zmeškat let. Nakonec jsem vydržel až do odletu, hned jak jsem dosedl do letadla, tak jsem usnul a vzbudil jsem se až při přistávání. Po přistání byl čas vzít si taxík z letiště. Hned po vstupu do haly se na mě nahrnuly desítky řidičů a každý nabízel odvoz. S jedním z nich jsem tedy začal smlouvat. On požadoval nějakou částku, ale já měl v místní měně o trochu méně, než chtěl. Ukázal jsem mu obsah peněženky, aby viděl, že více nemám. Zároveň jsem tam však měl možná tisíc dolarů v hotovosti. On tedy souhlasil, jenže já jsem vzhledem k mé spánkové deprivaci začal být hodně paranoidní.
                Myslel jsem si, že mě chce okrást, tak jsem ho poslal pryč a našel jiného řidiče. Ten neuměl ani slovo anglicky. Při jízdě jsem mu tedy ukázal papírek s adresou a číslem a jeli jsme. Po nějaké době však z jeho strany začaly probíhat různé telefonní hovory. Paranoia z mé strany tak začala narůstat, protože to vypadalo, že volá nějakým kumpánům a chystají se mě někde přepadnout a okrást.
                Řidič měl v autě GPS a já jsem na ní mohl vidět, že již přejel ulici, na které mě měl nechat vystoupit. V tuto chvíli jsem si byl naprosto jistý, že mě chtějí někde přepadnout. V ruce jsem měl jen láhev a naprosto seriózně jsem uvažoval, jak bych ji mohl použít jako zbraň.
                Co jsem nevěděl, bylo to, že kluci už si mezitím vybrali nějaké apartmány a nastěhovali se tam. Šofér místo toho, aby jel na adresu z papírku, tak zavolal na telefonní číslo od toho kluka, co už tam bydlel, on dal telefon svojí partnerce a ta řidiče nasměrovala k apartmánům, kde bydleli kluci. To jsem já ale vůbec nevěděl a myslel jsem si, že mi jde o život.
                No a ve Vietnamu to je často tak, že vede nějaká hlavní silnice a z ní vychází maličká prašná cesta a nějaký pěkný velký hotel se nachází až na ní. To jsem však tehdy nevěděl. Když tedy řidič odbočil na tu menší cestu, byl jsem si naprosto jistý, že přesně na tom místě mě přepadnou. V tu chvíli jsem se přesunul do „bojového postavení“ a začal jsem na něj řvát.  On najednou zastavil a byli jsme před apartmánovou budovou, kde jsme měli bydlet.
                </p>

                <h2>Jak dlouho cesta trvala? Jak jsi zvládnul časový posun?</h2>
                <p>Časový posun ve Vietnamu je plus pět nebo plus šest hodin, záleží na tom, zda je zrovna letní nebo zimní čas. Nějak extra mě to asi neovlivnilo. Cesta trvala necelých padesát hodin.</p>

                <h2>V jakém městě jsi žil? Bydlel jsi v nějakém hotelu?</h2>
                <p>Bydleli jsme ve městě Nha Trang. Ubytováni jsme byli v apartmánové budově, kde jsme měli pronajaté dva apartmány po dvou.</p>

                <h2>Jak vypadal tvůj typický den?</h2>
                <p>Typický den vypadal tak, že jsme trochu hráli poker, i když jsem se tomu upřímně moc nevěnoval, protože jsem nechtěl čas trávit zavřený v apartmánu hraním. Přes den jsem tedy chodil do fitka, na pláž, objevoval jsem město. Přijet do takové země je obrovský kulturní šok. Kdo to nezažije, ten to nemůže pochopit. Při cestování po Evropě jsem nikdy nic podobného nepocítil. Dnes, po spoustě času, který jsem ve Vietnamu strávil už spoustu věcí považuji za docela normální, ale když jsem tehdy viděl pět lidí na jednom skútru nebo převážení mimin na motorkách, bylo to pro mě neuvěřitelné.</p>

                <h2>Vyzkoušel sis řízení na Vietnamských silnicích? Jaké to bylo?</h2>
                <p>Po celou dobu jsme měli pronajaté skútry, provoz na silnicích je opravdu nepředstavitelný, neexistují žádná silniční pravidla kromě práva silnějšího. Vjíždění do protisměru nebo vytlačování z cesty je tam úplně normální. Čísla nehod, i smrtelných, jsou šílené. Při letu do takové země by si měl každý sjednat dobré pojištění a zvážit, zda jízda na motorce stojí za to. Je to skvělý zážitek, ale riziko je opravdu velké. Já sám jsem měl asi týden před návratem do Česka nehodu. Zbytek pobytu jsem tak strávil v posteli v horečkách, sklo zpod kůže mi vytahovali až po několika dnech. Kvůli odletu jsem musel přestat brát antibiotika, protože kvůli tomu, jak moc jsem se z nich potil, by mě nemuseli ani pustit do letadla.</p>

                <h2>Kolik tě zhruba stála cesta?</h2>
                <p>Cesta mě stála asi padesát až šedesát tisíc, včetně letenky, a to i s neočekávanými výdaji, tedy další letenkou a opravou skútru. Dnes už bohužel letenka může stát necelých dvacet tisíc a nejsem si jistý, jestli cena ještě půjde dolů. Co se týče útraty na místě, existují batůžkáři, kteří spí po hostelech za šedesát korun za noc a jí tu nejlevnější rýži. To ovšem nebyl náš cíl, chtěli jsme si užít tuto zemi a poznávat místní kulturu.</p>

                <h2>Jakou dobu jsi tam strávil a plánuješ se do Vietnamu vrátit?</h2>
                <p>Strávili jsme tam měsíc. Do Vietnamu jsem se vrátil asi rok a půl poté a žil jsem tam víc než rok. Následně jsem se tam ještě několikrát individuálně podíval. Je dost možné, že se tam ještě vrátím.</p>

                <h2>Jaké jsi mě pocity po návratu do Česka?</h2>
                <p>Tak ačkoliv pro mě kvůli bouračce byla závěrečná část výletu dost tragická, moje pocity byly takové, že bych se do Vietnamu určitě chtěl vrátit a žít tam. Nejvíce se mi tam líbí „work & life balance“. Přes den se sice maká, ale večer jdou všichni ven a užívají si. Všude je pořád spoustu lidí, nezáleží na tom, že jsou dvě ráno. Pak samozřejmě také jídlo a počasí, takže jsem si řekl, že udělám vše pro to, abych se tam mohl vrátit a ideálně tam žít delší dobu, což se mi také povedlo.</p>

                <h2>Komu bys doporučil tuto zemi navštívit?</h2>
                <p>Lidem, které zajímají naprosto rozdílné kultury a nevadí jim, že věci třeba fungují úplně jinak a je tam zmatek. Pokud někdo spíše chce, aby byly věci takové, jaké „mají být“, tak to nemusí být nic pro něj. Protože pokud se v Česku domluvíte třeba v autoservisu, že v pátek ve tři hodiny budete mít opravené auto, s největší pravděpodobností bude na tento čas připravené. Pokud takhle přijdete ve Vietnamu, opravář skoro určitě ještě ani nezačal a úplně normální také je, že zákazník musí jeho dílnu pohlídat, zatímco on odjede koupit náhradní díly. Toto se mi osobně stalo několikrát.</p>
        </div>
    </div>
</body>
</html>